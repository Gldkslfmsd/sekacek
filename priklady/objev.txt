Odborníci z Českého egyptologického ústavu Filozofické fakulty UK se
v březnu vrátili do lokality pyramidového pole v Abúsíru a už hlásí první
objev. V jedné šachtě byla otevřena nedotčená pohřební komora s ostatky
vysokého hodnostáře z doby 2. poloviny 5. dynastie. Jeho jméno bude teprve
předmětem dalšího bádání.

Pohřební komora a zapečetěný sarkofág byly otevřeny 19. března za přísných
bezpečnostních podmínek, na celou akci dohlíželi představitelé egyptského
Ministerstva pro památky a jeho pracovníci z inspektorátu.
„Pokaždé, když dojde k objevu na lokalitě, je třeba dbát na bezpečnostní
opatření. V tomto případě se jednalo o nedotčenou pohřební komoru, takže
bylo třeba zajistit, aby nedošlo k narušení statiky podzemní struktury,
nebyly porušeny nálezy a byla provedena jejich co nejpřesnější dokumentace.
Jednoduché nebyla sama o sobě ani operace odsunování víka,“ vysvětluje
důvody těchto opatření exkluzivně pro iForum prof. Mgr. Miroslav Bárta, Dr.,
ředitel Českého egyptologického ústavu FF UK.

z http://www.cuni.cz/UK-5689.html
